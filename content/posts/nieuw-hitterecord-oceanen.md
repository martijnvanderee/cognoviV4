---
templateKey: post.template
title: Nieuw hitterecord oceanen
Subtitle: "Ter land, ter zee en in de lucht: mariene hittegolven"
date: 2023-08-08T08:09:35.325Z
headerPhoto: map-image-img-copernicus-record-header-jpg-bron-pixabay-com-onderschrift-copernicus-record-header
onderwerp: nature
auteur: Monique Siemsen
tags:
  - mariene hittegolven
  - Copernicus
  - bosbranden
  - klimaat
  - klimaatcrisis
  - klimaatverandering
  - Is er echt iets aan de hand met het klimaat?
  - extreem weer
  - overstromingen
  - noodweer
---
**De warmste juli gemeten wereldwijd, wat betreft luchttemperatuur en oppervlakte oceanen: de afgelopen maand zijn er wéér nieuwe klimatologische records gebroken. Dat blijkt uit data van Copernicus Climate Change Service (C3S).**

Vooral de gemiddelde temperatuur van het wateroppervlak bleef maar stijgen. Die stijging begon een beetje ongebruikelijk te worden in april van dit jaar en heeft vervolgens alleen maar doorgezet. Afgelopen maand was het water dan ook maar liefst een halve graad Celsius hoger dan het 30 jaar gemiddelde van de maand juli over de periode 1991-2020. De Noord-Atlantische Oceaan was zelfs meer dan een volle graad Celsius warmer dan gemiddeld, te weten 1,05 °C. Vooral in het Westen van de Noord-Atlantische Oceaan werden ongebruikelijk hoge temperaturen gemeten.

**Klimaatverandering: mariene hittegolven**

Er werden zelfs zogeheten mariene hittegolven in deze streek waargenomen, bijvoorbeeld ten zuiden van Groenland en in de Labradorzee. Dat is de zee tussen Groenland en Labrador, een kuststreek van Canada. Maar ook de Caribische Zee en de Middellandse Zee kregen te maken met mariene hittegolven.

![De temperatuur op de verticale balk in graden Celsius en maanden per jaar vanaf 1970. Plus een eenzaam rood stipje helemaal bovenaan. Dat was juli 2023 op eenzame hoogte als het gaat om zeewater temperatuur wereldwijd. (10 meter diepte).](/img/copernicus-1-water.png "Copernicus Climate Change Service (C3S)")

De hitte-records bleven niet beperkt tot de oceanen. De gemiddelde luchttemperatuur wereldwijd was in juli 2023 is de hoogste officieel vastgelegd. Afgelopen maand was het 0.33 °C warmer dan de vorige warmste maand, dat was juli 2019. Vooral het Zuid-Amerikaanse continent en de Zuidpool registreerden veel hogere temperaturen dan normaal en ook in Zuid-Europa waren de hittegolven intens en veelvuldig.

**Wereldwijd extreem weer: wat is er aan de hand?**

Is het nog wel nieuws? Zijn we inmiddels niet gewend aan het ene record dat het andere opvolgt? Ja, het is nieuws. De nieuwe data en records gaan immers gepaard met weersverschijnselen wereldwijd, die mensenlevens op grote schaal negatief beïnvloeden. Er is niet niets aan de hand.

![De temperatuur in graden Celsius op de verticale lijn en de maanden sinds 1940 horizontaal. Miljarden data bewijzen: juli 2023 steekt er met kop en schouders bovenuit.](/img/copernicus-1-lucht.png "Copernicus Climate Change Service (C3S)")

In de VS zitten maar liefst krap een miljoen woningen en bedrijven zonder stroom door het noodweer. In China hebben de autoriteiten 1 miljoen mensen rondom Peking geëvacueerd, om waterstromen door hevige regenval langs de stad te kunnen leiden en Peking te behoeden voor ernstige gevolgen. Het is de hevigste neerslag aldaar in 140 jaar. En extreme bosbranden door hitte teisteren Portugal, Spanje, Algerije en Griekenland.

**Miljarden data wijzen naar klimaatverandering**

Ook aan den lijve ondervinden we dus de gevolgen van deze data. Hoe is die data eigenlijk opgebouwd? We hebben het niet over een thermometertje hier en daar. De klimaatrapporten van Copernicus worden gemaakt met miljarden meetgegevens van satellieten, schepen, vliegtuigen en weerstations over de hele wereld. Niet bepaald natte vingerwerk, dus.

We blijven de wetenschappers van Copernicus en hun bevindingen dus goed in de gaten houden. En rapporten nauwgezet doorpluizen. Die data zijn namelijk vooralsnog de enige wetenschappelijke informatie, die er is over de extreme weerstoestanden wereldwijd.

*Gepubliceerd op 9 augustus 2023*

*Bron: Copernicus Climate Change Service (C3S)*