---
templateKey: post.template
title: Bedwants vaker in hotel
Subtitle: Schaamte hoteliers staat bestrijding in de weg
date: 2023-11-27T15:49:12.236Z
headerPhoto: map-image-img-bewants-header-pexels-pixabay-35804-jpg-bron-pexels-pixabay-onderschrift-bedwants-header
onderwerp: nature
auteur: Monique Siemsen
tags:
  - bedwants hotelkamer
  - bedwants hotels
  - bedwants koffer
  - bedwants komt vaker voor 202
  - bedwants ook in duur hotel
  - bedwants opmars
  - bedwants
  - Hoe voorkom ik bedwantsen?
  - wetenschappelijk onderzoek bedwants
---
**De bedwants vormt vooral in hotelkamers een toenemend probleem. De schaamte en angst om de goede naam te verliezen, komt vooral het beestje zelf prima uit.**

Hij betaalt geen logies, maar eet wel iedere dag zijn buikje rond. Directeur Karel Hoffmans van De 4 Nederland, een groot bedrijf in ongediertebestrijding, is er maar druk mee. “Vooral na de pandemie is het behoorlijk toegenomen. Vóór de pandemie kregen we misschien één keer in de week een aanvraag om een enkele kamer te behandelen. Tegenwoordig is het dagelijks raak en vaak meerdere kamers. Wat ook opvalt: bij 9 van 10 meldingen, blijkt het dan inderdaad echt de bedwants te zijn.” 



De bedwants leeft in kieren, wanden, vloeren en meubilair. Hij is ongeveer een halve centimeter en voedt zich met het bloed van een gastheer, namelijk de mens. Daarbij ontstaat vaak het kenmerkende rijtje van 3 of 4 bulten. Hij stoort jou namelijk niet tijdens het slapen, maar jij hem wel tijdens het voeden. Doordat je in je slaap beweegt, is hij noodgedwongen om het een paar centimeter verderop nog eens te proberen.

**\
B﻿edwants net zo graag in chic hotel**

Hoffmans ziet in het aantal meldingen geen verschil tussen een 2 sterren of 5 sterren hotel. De wants trekt zich weinig aan van statuur en het is ook geen kwestie van hygiëne. Branchevereniging KNH laat in een korte reactie weten het probleem niet te herkennen. En dat is logisch, volgens Max Strating, bioloog verbonden aan het Kennis- en Adviescentrum Dierplagen. “Vooral hotels moeten denken aan hun naamsbekendheid. Ook wij krijgen sinds een jaar of anderhalf, meer hulpvragen. Mensen zijn meer gaan reizen, de bezettingsgraad van hotels is hoog en daarmee de kans dat iemand de bedwants meeneemt naar het hotel.”

![3 of 4 beten op een rijtje? Dan was het de bedwants. Hij bijt als jij slaapt en als je even beweegt, probeert hij het een paar cm verderop nog eens. En nog eens. Totdat hij zijn buikje vol heeft.](/img/bedwants-beet.jpg "I. Shand")

Het KAD in Wageningen is onafhankelijk en helpt burgers en bedrijven met vaststellen en analyses. Desgewenst stelt het KAD ook een plan van aanpak op en werkt samen met bestrijders. Schaamte speelt een belangrijke rol, constateert Strating. ‘Hotels zien natuurlijk liever niet een bestrijdings busje voorrijden, dus zij werken graag met bestrijders die van compleet ongemerkte voertuigen gebruik maken.” Bovendien moet de bestrijder het liefst zo ongemerkt en snel mogelijk werken, de andere gasten moeten er zo min mogelijk van merken. 

**\
H﻿otels houden bedwants geheim en dus veilig!**

Maar dat is lastig, aldus Hoffmans. ‘De bestrijding van wantsen is tijdrovend en intensief. Ze kruipen in iedere kier die ze kunnen vinden, dus ook plinten, stopcontacten, gordijnroedes enzovoorts. Alles moet gedemonteerd en de kamer helemaal afgedicht.. Anders wandelen ze tijdens de bestrijding gewoon de aangrenzende kamer binnen. Of ze gaan een verdieping naar boven of beneden.”



Zowel het KAD als Hoffmans pleiten voor een goede voorlichting en samenwerking. Strating stelt dat voorkomen een stuk gemakkelijker is dan genezen. “Een vrouwtjeswants kan in 1 jaar voor 500 nakomelingen zorgen, waarvan de vrouwtjes na 2 maanden volwassen zijn en ook eitjes leggen, die na 2, 3 weken uitkomen. Je moet er zo vroeg mogelijk bij zijn. Schoonmaakpersoneel kan een eerste beschermingslinie vormen. Zowel de wants als zijn vervelling is namelijk met het blote oog te zien.”

**\
K﻿offers niet op het bed, maar in badkamer**

Strating adviseert ook gasten goed op te letten. “Je kunt er niet meer automatisch van uit gaan, dat er geen wantsen in de kamer zijn. Wat voor thuiskomende reizigers geldt, geldt zeker voor hotelgasten. Laat de koffers in de badkamer, dan heb je de minste kans dat wantsen in de naden van de koffer kruipen. Check het beddengoed op zwarte of rode stipjes en kijk of je de gelig transparante vervelling ziet. Bij twijfel, meteen het personeel verwittigen.”



Ook hoteliers kunnen de wants helpen voorkomen. Hoffmans raadt aan van hotelkamers geen ideale verstopplekken te maken. “Plinten en houten bedden met lattenbodems de deur uit en de stalen bedden met veren erin. Maak het de wants niet te gemakkelijk.”



*Gepubliceerd op 29 november 2023*

*Bronnen: Karel Hoffmans - De 4 Nederland, M. Strating- KAD Wageningen*